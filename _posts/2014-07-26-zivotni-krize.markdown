---
layout: post
title:  "Životní krize"
date:   2014-07-26 20:00:00
by: hoaheeu
tags:
- 'osobní'
sharebottom: true

image: 'http://c2.staticflickr.com/6/5116/14171582365_f911351ba2_h.jpg'
imagethumb: 'http://c2.staticflickr.com/6/5116/14171582365_31342bdc90_n.jpg'
imagethumbheight: 254
imageby: 'photo <a title="License: Attribution 2.0 Generic" href="https://creativecommons.org/licenses/by/2.0/">(<em>cc</em>)</a> <a href="http://www.flickr.com/photos/pasotraspaso/14171582365">Jesus Solana</a>'
imagelink: 'http://c2.staticflickr.com/6/5116/14171582365_f911351ba2_h.jpg'
imagealt: ""
imageheight: 534
imagedesc: ""
---
V posledních letech jsem prakticky pořád tvrdě pracoval, a výsledek se dostavil - žena se se mnou rozvádí. Její nový přítel má na ni víc času než já, a není pořád tak otrávený, unavený a podrážděný. Byl jsem nucen si sbalit svých pár švestek a odtáhnout z našeho domova, protože byt patřil ženě už před tím než jsme se vzali.

Můj ústup z pozic byl sám o sobě ponižující, ale ještě ke všemu jsem svého soka potkal před barákem, když jsem odcházel s trapně malým batohem obsahujícím veškerý můj majetek. Měl ve tváři stejný výraz jako Adolf Hitler když bez odporu vjížděl do Prahy, tak jsem se snažil kontrovat pohrdavým pohledem s příměsí morální převahy, ale zrovna v tu chvíli mě jeden z chlapečků hrajících si na přilehlém hřišti zasáhl míčem do čela. Nenapadlo mě nic lepšího než se jako by nic podívat na svůj telefon, předstírat že tam vidím velmi neodkladnou pozvánku na party odehrávájící se právě v ten moment v deset hodin dopoledne, a rychle odejít.

Nemám teď skoro nic, dokonce mám jenom dva páry ponožek. Abych se přiznal, než jsem odešel z (brzo již ex)manželčina bytu, všechny svoje použité ponožky jsem rozmístil za pračkou, v šatníku a pod naší ex-manželskou postelí. Byl to náhlý iracionální impuls a nejsem na to pyšný.

Kdyby aspoň ten její přítel byl někdo, koho bych mohl respektovat. Dokážu objektivně uznat, že nejsem zrovna nejlepší manžel, a úplně bych chápal kdyby si našla nějakého dobrého chlapa... ale proč takového vola? Nesnášel jsem ho od chvíle, kdy mi tři minuty po našem seznámení položil ruku plnou nárámků přátelství na rameno a s nechutně soucitným výrazem mi sdělil, že se musím naučit "žít tady a teď" a že "všechno co se nám stane má svůj důvod". Jasně, kreténe, to že mě moje žena žena opustila má důvod i v tom, že si potřebuješ léčit mindráky balením cizích bab (což jsem bohužel řekl jen v duchu). A jak mu ta moje může žrát ty idiotské fráze o tantře, pozitivním přístupu a meditaci v životě nepochopím. Vzhlíží k němu jak kdyby se před ní reinkarnoval sám Gándhí.

V práci jsem dostal padáka. Ne že bych to měl šéfovi za zlé. Byl to dobrý šéf, velmi profesionální. Když mě propouštěl, tvářil se přesně jako figurant z korporátního instruktážního videa "Komunikační dovednosti pro manažery: 4. kapitola - předstírání empatie".

Pravda je, že jsem v poslední době neodváděl nejlepší výkony. Nějak jsem ztratil motivaci. Taky jsem se vůbec nemohl soustředit a kód co jsem vyprodukoval nestál za nic - opravdu nezávidím tomu chudákovi, co to někdy v budoucnosti bude muset upravovat. Vše jsem dorazil tím, že jsem zapomněl na schůzku s důležitým klientem a přišel do práce v odřených riflích a tričku s obrázkem ženského zadku v růžových kalhotkách.

Zdá se, že jsem dopadl tvrdě na prdel. Skoro mi připadá, že i penis se mi zmenšil. Posledních pár dní jsem neměl chuť dělat nic jiného než ležet na matraci ve své jinak zcela prázdné pronajaté garsonce, koukat na notebooku na jeden díl Californication za druhým a utápět se v depresi.

Chtěl bych být mnohem víc jako Hank Moody. Vždycky cool, každá krásná žena v okolí dělá všechno proto aby se mu dostala do postele. A rozhodně to není "takovej hodnej kluk", což ženy vždycky říkají o mně. Ve skutečnosti nijak zvlášť hodnej nejsem, jen mě v dětství naučili vždy se snažit všem vyhovět. "Ty seš fakt hodnej kluk" - tenhle "kompliment" teď na mě působí jako kombinace plivnutí do ksichtu a nakopnutí do koulí. Ve skutečností to znamená "připadáš mi jako impotentní blbec a budu se podle toho k tobě chovat". Už nechci být "hodnej". Tím nemyslím, že se chci začít chovat bezohledně, jen už nechci být to jelito, které pořád jen prcuje a furt se bojí, aby si o něm někdo nemyslel něco špatného. 

Pracně se snažím přesvědčit sám sebe, že ten můj momentální pád do naprostých sraček třeba bude k něčemu dobrý. Je fakt, že jsem stejně nebyl šťastný. V manželství jsem si připadal tak nějak osamělý už dávno před tím než se objvil "veliký jogín". V práci mě to už dlouho nebavilo. V osmnácti jsem si představoval něco tvořivějšího než kódovat padesátý osmý CRM systém pro nějaké korporátní monstrum. Prostě jsem tak nějak dělal co se ode mě očekávalo a bál se něco změnit.

Na spoustu věcí jsem v posledních letech neměl čas. Co kdybych se zase trochu podíval po světě? Začal zase sportovat? Co kdybych si zkusil vymyslet nějaký vlastní mini-byznys, abych si mohl dělat věci po svém?

Nedávno jsem jel někam vlakem. Jeli tam i nějací študáci, bavili se o knížkách, filmech a cestování, smáli se a navzájem se popichovali. Venku už byla tma a v odrazu v okně jsem uviděl sám sebe. Vypadal jsem jako mrtvola, kterou někdo posadil mezi školní výlet. A taky jsem se tak cítil. Chci zase začít žít.

Je mi osmatřicet a jsem zase úplně na nule. Vzpomněl jsem si teď na první díl Futuramy, jak si Fry uvědomí že se nedopatřením dostal do roku 3000 a už se nemůže vrátit - "panebože, tohle je budoucnost... rodiče, kolegové, moje přítelkyně, nikdy už nikoho z nich neuvidím... juhůůůů!" - už když jsem to viděl poprvé tak na mě to kouzlo nového začátku působilo. Musím se na to znova podívat.